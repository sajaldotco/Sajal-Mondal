+++
date = 2019-01-01
lastmod = 2019-01-01
draft = false
tags = ["বাংলাদেশ", "মৃত্যু উৎসবের দেশ", "মুক্ত দর্শন"]
title = "এই মৃত্যু উৎসবের দেশ আমার"
math = true
summary = """
কবি নবারুণ ভট্টাচার্য বলেছিলেন, ‘এই মৃত্যু উপত্যকা আমার দেশ না, এই জল্লাদের উল্লাসমঞ্চ আমার দেশ না, এই বিস্তীর্ণ শ্মশান আমার দেশ না’। আপনার এই লেখা শুধু আপনার দেশের জন্য নয় কবি, এটা আমার দেশের জন্যও সমানভাবে প্রযোজ্য। কিন্তু আমি বলবো, এই মৃত্যু উৎসবের দেশ আমার, এই সীমাহীন লুটপাট আর দুর্নীতির দেশ ই আমার। আমার জন্মভুমিকে এখনো ছিড়ে খাচ্ছে একপাল পুরোনো ও নব্য শকুনের দল। আমার আজন্ম দাসত্ব, অনাকাঙ্খিত যাপিত জীবন, শঙ্কায় কাটে সারাক্ষন। 

"""

[header]
image = "sajal10.jpg"
caption = "এই মৃত্যু উৎসবের দেশ আমার"

+++

কবি নবারুণ ভট্টাচার্য বলেছিলেন, ‘এই মৃত্যু উপত্যকা আমার দেশ না, এই জল্লাদের উল্লাসমঞ্চ আমার দেশ না, এই বিস্তীর্ণ শ্মশান আমার দেশ না’। আপনার এই লেখা শুধু আপনার দেশের জন্য নয় কবি, এটা আমার দেশের জন্যও সমানভাবে প্রযোজ্য। কিন্তু আমি বলবো, এই মৃত্যু উৎসবের দেশ আমার, এই সীমাহীন লুটপাট আর দুর্নীতির দেশ ই আমার। আমার জন্মভুমিকে এখনো ছিড়ে খাচ্ছে একপাল পুরোনো ও নব্য শকুনের দল। আমার আজন্ম দাসত্ব, অনাকাঙ্খিত যাপিত জীবন, শঙ্কায় কাটে সারাক্ষন।

হ্যাঁ এখানে বড় কোন উৎসবের সাথে মৃত্যু ওতপ্রোতভাবে জড়িয়ে আছে। উদাহরণ হিসাবে বলা যেতে পারে, স্বাধীন বাংলাদেশে এমন একটা নির্বাচন অনুষ্ঠিত হয়নি যেখানে মানুষের মৃত্যু হয়নি। প্রতি বছর এখানে ঈদের যাকাত আনতে গিয়ে পদদলিত হয়ে মানুষের মৃত্যু হয়। রথযাত্রায় বা বারুনি স্নানে গিয়েও পদদলিত হয়ে মানুষ মরে। অব্যবস্থাপনার জন্য প্রতিদিন সড়কে লাশের মিছিল হয়। এলিট ফোর্সরা মানুষকে তুলে নিয়ে গিয়ে বিনাবিচারে হত্যা করে।

কেউ মারা গেলে শুধু একজন আওয়ামী সমর্থক, একজন বিএনপি সমর্থক, একজন গাড়ি চালক, একজন হিন্দু লোক অথবা একজন মুসলিম লোক মারা যায় না। প্রকৃতঅর্থে মরে একটা মানুষ, একটা মানুষের স্বপ্ন আর এই মৃত্যু তার পরিবারকে ভাসিয়ে দেয় অনন্ত শোক সাগরে। কোন ব্যক্তির অনাকাঙ্খিত মৃত্যু হলে তার পরিবারের উপরও একটা অর্থনৈতিক প্রভাব পড়ে যা অনেক পরিবারের জন্য কাটিয়ে ওঠা কষ্টকর।

যেহেতু আমরা পুঁজিবাদী বিশ্বে বসবাস করি সেহেতু একজন মৃত মানুষের উপরও অর্থনৈতিক প্রভাব আছে। যেমন একজন খ্রিস্টান লোক মারা গেলে আত্নীয়স্বজনরা তার কফিনে তার প্রিয় বস্তু দিয়ে দেয়। মৃত ব্যক্তির সাথে তাই কোন পরিবারের আর্থিক অবস্থা ভালো থাকলে দেয় দামী ১৫ বছরের পুরোনো ওয়াইন, আর কারুর আর্থিক স্বচ্ছলতা না থাকলে দেয় কমদামী ৫ বছরের পুরোনো ওয়াইন।

একটা সভ্য রাষ্ট্রে বসবাসকৃত মানুষদের খাদ্য, বস্ত্র, বাসস্থান, শিক্ষা ও চিকিৎসার পাশাপাশি স্বাভাবিক মৃত্যুর গ্যারান্টি দেওয়াটাও রাষ্ট্রের দায়িত্ব। সেইসাথে রাষ্ট্রে হটাৎ দুর্ঘটনায় কাউকে জরুরি সেবা দেয়ার জন্য আলাদা তহবিল থাকা উচিত। 

এই মুহূর্তে আমি নির্বাসনে আছি (একপ্রকার স্বেচ্ছা নির্বাসন)। লেখাপড়া ও চাকরির খাতিরে জীবনের ১৮ টা বছর কাটিয়েছি বাবা মা হতে বিচ্ছিন্ন হয়ে। তাই জীবনের অর্থ বা বেঁচে থাকার অর্থ হয়ত অন্যদের থেকে আমি একটু ভিন্নভাবে জানি। আমি মনে করি প্রতিটা জীবন ই অমূল্য সম্পদ। এই নশ্বর পৃথিবীতে আমার মত মানুষের কাছে যাপিত জীবন মানে একপ্রকার যুদ্ধ। তবুও বলবো প্রত্যাশার তুলনায় প্রাপ্তি যথেষ্ট। তাই যেকোন রকম প্রতিকূল পরিবেশে মৃত্যু নয়, বেঁচে থাকাটাই কাম্য।

এই নতুন বছরের প্রত্যেকটা দিন সবার জন্য হয়ে উঠুক আনন্দময় ও উপভোগ্যময়। সবার জীবন কাটুক হাসি আনন্দে, সেই প্রত্যাশায় সবাইকে ইংরেজি নববর্ষের শুভেচ্ছা।

সজল মন্ডল
কলকাতা, ভারত
০১/০১/২০১৯
