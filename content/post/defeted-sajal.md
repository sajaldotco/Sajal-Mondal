
+++
date = 2018-12-21
lastmod = 2018-12-21
draft = false
tags = ["আমি হেরে যাচ্ছি", "মৌলবাদীদের কাছে", "বাংলাদেশ"]
title = "প্রতিনিয়ত আমি হেরে যাচ্ছি মৌলবাদীদের কাছে"
math = true
summary = """
আজ যখন আওয়ামীলীগের অঙ্গসংগঠনকে দেখি প্ল্যাকার্ড হাতে রাজপথে বাল্যবিবাহের সমর্থনে তখন আমি আশান্বিত হতে পারিনা। তারা যখন হিন্দুদের উগ্র বলে নমিনেশন বাতিল করার দাবি জানায় আমি হতাশাগ্রস্থ হয়ে পড়ি। যখন তারা বলে কোরবানির স্পট নির্ধারণ হিন্দুত্ববাদী ষড়যন্ত্র তখন আমি ভীত হয়ে পড়ি। যখন তারা বলে ইসলাম বিরোধী শিক্ষানীতি চলবে না তখন আমি দ্বিধাগ্রস্থ হয়ে পড়ি। যখন তারা বলে মসজিদের শহরকে মূর্তির শহর বানানো যাবে না তখন মনে হয় আমাকে তারা শত্রু মনে করছে। এদের মত মৌলবাদীদের ইচ্ছায় পাঠ্যপুস্তকে পরিবর্তন করা হয়েছে, ঢাকা শহরে বিভিন্ন ভাস্কর্য ভাঙা হয়েছে। আমি ২০০৮ সালে আওয়ালীগ কে ভোট দিয়ে সংসদে আসতে সাহায্য করার প্রতিদানে যদি এই পাই তবে আমি জিতিনি। প্রতিটা ক্ষেত্রেই আমি হেরেছি এবং হয়ত আরও হারবো চিরতরে হারিয়ে যাওয়া পর্যন্ত। 

"""

[header]
image = "defeted-sajal.jpg"
caption = "প্রতিনিয়ত আমি হেরে যাচ্ছি মৌলবাদীদের কাছে"

+++

আমি হেরে যাচ্ছি, হেরে যাচ্ছি প্রতিদিন, প্রতি মাসে অথবা প্রতি বছরে। যে ধর্মনিরপেক্ষ ও অসাম্প্রদায়িক বাংলাদেশের স্বপ্ন মুক্তিকামী মানুষ আমাদের দেখিয়েছিল তা আজ দুঃস্বপ্ন। শহীদ হাদিস পার্কে অধ্যাপক গোলাম পরওয়ার এক বক্তব্যে বলেছিল, "ধর্মনিরপেক্ষতা মানে ধর্মহীনতা"। এটা একসময় জামাতিদের ডায়লগ ছিল কিন্তু বিবর্তনে এটা আজ স্বাধীনতার সোল এজেন্টদেরও। কি একটা অদ্ভুত মিল এদের ভিতর। সাবেক মুসলিমলীগ নেতা শেখ মুজিবর রহমান ৭২ এর সংবিধানে ধর্মনিরপেক্ষতা রেখেছিলেন আবার ইসলামী ফাউন্ডেশন গঠন করেছিলেন ও ওআইসি তে যোগ দিয়েছিলেন। অথচ ধর্মনিরপেক্ষতার সংজ্ঞা হল যে যার ধর্ম পালন করবে কিন্তু রাষ্ট্র তার পৃষ্টপোষকতা করবে না। তাহলে বঙ্গবন্ধুর এটা কি দ্বিচারিতা নয়!?

ড. অভিজিৎ রায় যেদিন খুন হন তার পরের রবিবার আমার অফিস জিপি হাউজ মেতেছিল বিজয়ের আনন্দে। আল রাযী নামের আমার এক সহকর্মী কোরআনের আয়াত দিয়ে এই হত্যার বৈধতা দিতে লাগলেন। তিনি স্ট্যাটাস দিতে লাগলেন তোমরা অবিশ্বাসী দের যেখানে পাও সেখানে হত্যা কর, তাদের শূলে চড়াও। আমি প্রকাশ্যে বিরোধিতা করেছিলাম। আমি গর্বের সাথে বলেছিলাম এটা ধর্মনিরপেক্ষ রাষ্ট্র, এখানে এগুলো চলে না। কোন উপায়েই এই হত্যাকে বৈধতা দেয়াটা একটা অপরাধ। কি অদ্ভুত আমার স্বদেশ, দেশটা একসময় ধর্মনিরপেক্ষতাকে মুছে ইসলামকে রাষ্ট্রধর্ম ঘোষণা করল। আমি হেরে গেলাম সেদিনই যেদিন রাষ্ট্রধর্ম ঘোষণা হল, আর জিতে গেল অসংখ্য আল রাযীরা যারা খেলাফত চায়।

জিয়া পরিবারের মালয়েশিয়ায় ও লন্ডনে সম্পদ গড়া নিয়ে বিতর্ক করলাম কলেজের বন্ধুর সাথে। বললাম মুক্তিযুদ্ধের পক্ষের কেউই এরকম কোথাও কোন অর্থ পাচার করেনা। কিন্তু প্রায় সবগুলো জাতীয় দৈনিক বলছে গত ১০ বছরে পাচার হয়েছে প্রায় ১৩ লক্ষ কোটি টাকা। সিঙ্গাপুর বা মালয়েশিয়ার মত দেশগুলি উন্নত হয়েছে বাংলাদেশি টাকায়। প্রত্যেকটা সরকারী প্রকল্পে দেখি অন্যান্য দেশের তুলনায় অন্তত ৭ থেকে ১০ গুন বেশি ব্যায় ধার্য হয়। এই তর্কেও আমি হেরে গেছি আমার বন্ধুদের কাছে। আর ওরা জিতে গেছে এই বলে, তোদের চোরেরা আমাদের চোরদের থেকে বড় চোর।

আজ যখন আওয়ামীলীগের অঙ্গসংগঠনকে দেখি প্ল্যাকার্ড হাতে রাজপথে বাল্যবিবাহের সমর্থনে তখন আমি আশান্বিত হতে পারিনা। তারা যখন হিন্দুদের উগ্র বলে নমিনেশন বাতিল করার দাবি জানায় আমি হতাশাগ্রস্থ হয়ে পড়ি। যখন তারা বলে কোরবানির স্পট নির্ধারণ হিন্দুত্ববাদী ষড়যন্ত্র তখন আমি ভীত হয়ে পড়ি। যখন তারা বলে ইসলাম বিরোধী শিক্ষানীতি চলবে না তখন আমি দ্বিধাগ্রস্থ হয়ে পড়ি। যখন তারা বলে মসজিদের শহরকে মূর্তির শহর বানানো যাবে না তখন মনে হয় আমাকে তারা শত্রু মনে করছে। এদের মত মৌলবাদীদের ইচ্ছায় পাঠ্যপুস্তকে পরিবর্তন করা হয়েছে, ঢাকা শহরে বিভিন্ন ভাস্কর্য ভাঙা হয়েছে। আমি ২০০৮ সালে আওয়ালীগ কে ভোট দিয়ে সংসদে আসতে সাহায্য করার প্রতিদানে যদি এই পাই তবে আমি জিতিনি। প্রতিটা ক্ষেত্রেই আমি হেরেছি এবং হয়ত আরও হারবো চিরতরে হারিয়ে যাওয়া পর্যন্ত।

সজল মন্ডল

২১/১২/২০১৮

