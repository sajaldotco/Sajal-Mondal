+++
date = 2017-07-17
lastmod = 2018-01-10
draft = false
tags = ["আমার ভয়", "আমাদের দোষ", "আমার অনুরোধ"]
title = "আমার ভয়, আমাদের দোষ ও আমার অনুরোধ"
math = true
summary = """
ধর্ম মানুষকে ধারন করে রাষ্ট্র বা সমাজকে নয়, তাই ধর্ম মানুষের জন্য, রাষ্ট্র বা সমাজের জন্য নয়। তাছাড়া রাষ্ট্র কোন ব্যাক্তি বা মানুষ নয়, তাই তার কোন মন্যুস্য পালনীয় ধর্ম থাকতে পারে না। আর একটি রাষ্ট্রে যখন কোন নির্দিষ্ট ধর্মকে রাষ্ট্রধর্ম হিসেবে ঘোষণা দেয়া হয় তখন সেই রাষ্ট্রে বসবাসকৃত অন্যান্য ধর্মাবলম্বী নাগরিকেরা দ্বিতীয় শ্রেণীর নাগরিকে পরিণত হয়, যেটা বৈষম্য। আজ ধর্মনিরপেক্ষতার স্থলে যে অসাম্প্রদায়িকতার বয়ান দেয়া হচ্ছে তা একটি বিমূর্ত ধারনা যা কোন সঠিক দিক নির্দেশনা দিতে পারেনা। 
"""

[header]
image = "without-fear.jpg"
caption = "আমার ভয়, আমাদের দোষ ও আমার অনুরোধ"

+++

আমার ভয়

চারিদিকে ইতরের সংখ্যা ক্রমশ বেড়েই চলেছে, দুর্নীতিও এগোচ্ছে সীমাহীন বেগে, ন্যায্য পাওনা দাবীকারীর কণ্ঠ রোধ করা হচ্ছে। হ্যা এগুলো হচ্ছে, আমার সামনেই। আমাদের সবার সামনেই হচ্ছে অনুভূতির বাণিজ্য, আর সেখানে আমরা কখনও ক্রেতা কখনও বিক্রেতা আবার কখনও দর্শক। ধামাচাপাবাজির মহৎসবে মেতে উঠেছি আমরা, আর তার থেকে সৃষ্টি হচ্ছে নতুন নতুন জাতীয় সমস্যা। আমাদের আত্নপরিচয়হীনতা, হীনমন্যতা, ধর্ম্যান্ধতা যেন রুপ নিচ্ছে বিবর্তনে পিছিয়ে পড়া একটা জনগোষ্ঠীতে। আমি ভয় পাচ্ছি, হ্যা সত্যিই আমি ভয় পাচ্ছি। কোন প্রাকৃতিক দুর্যোগের নয়, মানুষ সৃষ্ট সমস্যার। কারন এই বুদ্ধিমান প্রাণীই তৈরি করতে পারে পরিকল্পিত একটা সমস্যা অথবা একটা ভয়ঙ্কর দুর্যোগ। একটা সমৃদ্ধ ভাষা সংস্কৃতি থাকতেও আমরা অন্যগুলোকে অন্ধ অনুকরণের প্রতিযোগিতায় নেমেছি আমরা। চোখের সামনেই একটু একটু করে বেড়ে উঠতে দেখছি একটা অভদ্র, অসুস্থ সমাজ ও জাতিগোষ্ঠীকে। হ্যা অজ্ঞতায় বা সচেতন ভাবেই আমরা এদের পেলে পুষে বড় করছি আমাদেরই অন্যায্য সুবিধা আদায়ে এবং আমাদেরই ক্ষতি করার জন্য। আমরা মুখে শুধু সমতার কথা বলি কিন্তু কখনো ন্যায়বিচারের কথা বলি না। যেকোন ঘটনায় আমরা বিচারকের ভুমিকায় অবতীর্ণ হয়ে যাই, নিজেরাই মনগড়া আইন তৈরি করে ফেলি, আবার কখনো শাস্তি প্রদানের অগ্রদুতও হয়ে যাই। এসবই আমার ভয়ের কারন।

| `সেলিম ওসমানের নির্দেশেই শ্যামল কান্তিকে লাঞ্ছিত করা হয়।` |
| --- |
| ![default theme](https://bn.sajal.info/img/shyamal.jpg)| 

আজ সফলতার প্রতিযোগিতায় পশুরাও মানুষকে হারাচ্ছে, কারন যেখানে মানুষ হিসেবে আমরা এখনও শতভাগ মানবিক হয়ে উঠতে পারিনি, সেখানে অনেক ক্ষেত্রে পশুও পশুত্ব ত্যাগ করে মানবিক হচ্ছে। আমার ভয় পরিকল্পিত ভাবে সামাজিক দুর্যোগ প্রস্তুতকারক কোম্পানিগুলো, তাদের সিন্ডিকেট, তাদের কর্মকর্তা ও কর্মচারীদের নিয়েই। জেলায় জেলায় তৈরি হচ্ছে সরকারী ও বিদেশী অর্থায়নে দৃষ্টিনন্দন আফিম ক্ষেত। ক্ষমতা দীর্ঘস্থায়ী করার জন্য শাসকগন প্রায়শই অধস্তনদের নেশায় বুঁদ করে রাখার চেস্টা করে, সেটাই এখন পরিলক্ষিত হচ্ছে আমার দেশে। কারন শাসকদের ধারনা আমজনতাকে নেশায় আচ্ছন্ন করে রাখতে পারলেই ক্ষমতা দীর্ঘস্থায়ী হবে। সেই সাথে চলছে সমান তালে শিক্ষা ব্যাবস্থার ধর্মভিত্তিক সাম্প্রদায়িকরন, যা একটি প্রজন্ম কে মানসিকভাবে পঙ্গু করে দিতে সক্ষম। শিক্ষক মুক্তিযোদ্ধা সবাই এখানে লাঞ্ছিত হচ্ছে রাস্তাঘাটে বা কর্মস্থলে, আত্নহত্যাও করছে। সভ্যতা এখানে প্রতিদিনই পা পিছলে পড়ে যাচ্ছে জ্ঞানের সীমাবদ্ধতায়, ক্ষমতার দাপটে । এখানে হাজার হাজার কোটি টাকা চুরি হয়ে যাচ্ছে চোখের নিমেষেই যা কর্তাব্যাক্তিদের কাছে অতি অপ্রাসঙ্গিক বিষয়। বেশিরভাগ স্থাপনার কাজ কখনও নির্দিষ্ট সময়ের মধ্যে শেষ হয় না, উল্টো সেখানেই আরও বাজেট বাড়তে থাকে জ্যামিতিক হারে। উন্নয়নের নামে চারিদিকে চলছে যেন এক ভয়ংকর লুটপাট। এসবই আমার ভয়, প্রতিনিয়তই আমি আক্রান্ত হচ্ছি নতুন নতুন ভয়ে, একটি ভয়কে চাঁপা দিচ্ছি আরেকটি ভয়ের নিচে।


এখানে ধর্মনিরপক্ষতাকে মুছে ফেলা হয়েছে অসাম্প্রদায়িকতার বয়ান দিয়ে, অদূর ভবিষ্যতে হয়ত অসাম্প্রদায়িকতাকেও মুছে ফেলা হবে গনতান্ত্রিক উপায়ে। এদেশে আজ ভাস্কর্য আর মূর্তি মিলে মিশে একাকার যা সামাজিক ও মানসিক দৈন্যতার ফসল, তার আজ বাম্পার ফলনও হচ্ছে এখানে। এযেন সবুজ বিরানভূমিকে মরুভূমিতে রূপান্তর করার এক গভীর ষড়যন্ত্র। আর এই ষড়যন্ত্রের আগুনে প্রগতিশীলদের নীরবতাই ঘি ঢালার মত কাজ করছে। অন্যদিকে সাংস্কৃতিক ব্যাক্তিদের ভাল কাজের অনাগ্রহ উস্কে দিচ্ছে মানুষের বিকৃত মানসিকতাকে। এদেশের পাহাড়গুলোকে দেখলে মনে হয় একটি দেশের মধ্যে এ যেন আরেকটি আলাদা ভুখন্ড, সেখানের জন্য আইন কানুন সবই আলাদা, যেন তারা এদেশের কেউ নয়। সেটেলার বাঙালীরা আজ সেখানে পাকিস্তানীদের প্রতিমূর্তি। সেখানে শুধু শান্তি চুক্তি ই হয় কিন্তু তার বাস্তবায়ন হয় না। দেশে যে কোন সরকারী কর্মকর্তা বা কর্মচারী নিয়োগ যেন ঘুষ ছাড়া হয়ই না, কারন ঘুষকে এখানে 'স্পীড মানি' রূপে বৈধ করে দেওয়া হয়েছে। আজ এখানে সব ধরনের অনৈতিক কাজ করা হচ্ছে বৈধতার সাথে, অনিয়মই যেন নিয়মে পরিণত হচ্ছে দিন দিন। হ্যাঁ এখানেই আজ সকল প্রকার বিরোধী মতামতকেই দমন করা হচ্ছে এমন এক আইন দিয়ে, যা পাকিস্তানেও বিদ্যমান। রাষ্ট্রীয় মদদে এখানে লেখালেখি বা প্রকাশনার জন্য দিনে দুপুরে মানুষকে খুন করা হচ্ছে ধর্মের দোহাই দিয়ে। কখনোবা কথিত ধর্ম্যানুভূতির দোহাই দিয়ে মামলা করা হচ্ছে তাদের বিরুদ্ধে, কাউকে দেশছাড়াও করা হচ্ছে। এ যেন ভীতিকর পরিবেশ, আসলে সাধারন মানুষের তো ভয় পাওয়ারই কথা, সত্যই আমি ভয় পাচ্ছি।


| `রামু সহিংসতার চিত্র ।` |
| --- |
| ![default theme](https://bn.sajal.info/img/ramu-vandalism.jpg)|

দেশে আজ সংখ্যালঘু সম্প্রদায় অতীতের তুলনায় রেকর্ড পরিমান অত্যাচারিত হচ্ছে, সহায় সম্বল হারাচ্ছে, দেশান্তরীও হচ্ছে । মানবতা আজ এখানে ধর্মের শৃঙ্খলে আবদ্ধ, বাঙালি মুসলমান আজ এখানে মুসলমান বাঙালিতে পরিণত হচ্ছে দিনদিন। এসব বিষয়ে বেশিরভাগ রাজনৈতিক দোকানগুলোও একই সূরে কথা বলে, মনে হয় তারা যেন একই সমিতির সদস্য। আবার অনেক ক্ষেত্রে রাজনৈতিক দোকানগুলোর কামড়াকামড়ির মাঝে এসে হাজির হয় সেনাবাহিনি, দখল করে রাষ্ট্রীয় ক্ষমতা, জারি করে সামরিক শাসন। তাছাড়া প্রতিবছর এখানে সরকারী বাহিনী কতৃক ধারাবাহিক ভাবে বিচারবহির্ভূত হত্যাকাণ্ড সংগঠিত হচ্ছে। আদালতের উপর প্রভাব বিস্তার করছে ক্ষমতাশালীরা, টাকা এবং ক্ষমতার কাছে হামাগুড়ি দিচ্ছে ন্যায়বিচার। জনগনের আয়না মিডিয়াও প্রতিনিয়ত তৈলাক্ত করে যাচ্ছে ক্ষমতাশালীদের, মিথ্যা সংবাদ প্রকাশ করে আজকাল তারা জরিমানাও দিচ্ছে। এখানে স্বাধীনতার বিরোধিতা কারিও টক শোতে এসে কথিত সুশীল হয়ে যাচ্ছে। আর বেশিরভাগ রাজনৈতিক নেতৃবৃন্দতো মিডিয়ায় প্রকাশ্যে যে ধরনের লাগামহীন বক্তব্য দেয় তা ভণ্ডামির পর্যায়েই পড়ে । নারীকে এখানে মনে করা হয় তৃতীয় শ্রেণির এক গৃহপালিত প্রাণী। যদিও এখানে প্রধানমন্ত্রী, সংসদের স্পীকার বা বিরোধী দলীয় নেত্রী সবাই নারী। আবার তারাই এখানে নাবালিকাকে সবালিকা হওয়ার কথিত সার্টিফিকেট দিচ্ছে, যেন বয়স কমিয়ে বাল্যবিবাহের হার কমানোর চেস্টা। নারীকে এখানে বেশিরভাগ ক্ষেত্রেই সীমাবদ্ধতার ভিতর রাখা হচ্ছে। এখানে ধর্ষণের হাত থেকে রেহাই পাচ্ছে না পাঁচ বছরের বাচ্চা থেকে পঁচাত্তর বছরের বৃদ্ধা, প্রতিনিয়ত এখানে নৈতিকতার স্থান দখল করে নিচ্ছে বিকৃত লালসা। আবার অত্যাচারের শিকার মানুষগুলো বিচার চাওয়ার বা পাওয়ার সুযোগ না পেয়ে আত্মহত্যাও করছে। চোখের সামনেই প্রতিনিয়ত এখানে খারাপের দল ভারি হচ্ছে, বদলে যাচ্ছে সমাজ ব্যাবস্থা পাল্টে যাচ্ছে দেশের চেহারা। আমার ভয় এসবেই, এ সব কিছুকেই আমি ভয় পাচ্ছি, হ্যাঁ ভয় পাচ্ছি আমার ভবিষ্যৎ পরিনতিকেই।
আমাদের দোষ


আচ্ছা, আমাদের আশেপাশে যেকোন কিছুতেই গালাগালি করা লোকের সংখ্যা এত বেশি কেন ? কারন আমরা প্রাথমিক ভাবে সেটার প্রতিরোধ করিনি অথবা সেটা প্রতিকারের উদ্যোগও নেইনা, কিন্তু কেন ?। কেন আমরা দ্রব্যমূল্যের ঊর্ধ্বগতি বা ঘুষ বাণিজ্য প্রতিরোধে আমরা এক কাতারে আসিনি ? কেন আমরা এক হইনি কখনও একজনের বিশ্বাস অনৈতিক ভাবে অন্যের উপর চাপানোর প্রতিবাদে ? কেন প্রতিনিয়ত আহত হচ্ছে আমাদের নানান ধরনের ঠুনকো অনুভূতি ? সবকিছুতেই কেন আমাদের এত অভিমান ? কেন আমরা প্রতিনিয়ত ধামাচাপা দিচ্ছি পূর্ণিমাকে তনুর নিচে, তনুকে মিতুর নিচে, মিতু কে পরকিয়ার নিচে ? একজন বাঙালি হিসেবে আমরা জানতে বা মানতে চাইনা আমাদের শিকড় কে বা আমাদের কৃষ্টি-কালচার কে ? কেন আজ আমাদের নিজস্ব ভাষা, সংস্কৃতি, কালচার থাকতে অন্য গুলোকে অন্ধ অনুকরণের চেষ্টা করছি ? আমরা এখনও নারী পুরুষে, পাহাড়ি বাঙালীতে, হিন্দু মুসলমানে অথবা সাদা কালোর সমতার কথা কেন বলছি ? তাহলে সেটা কি এখনও অনুপস্থিত ? এই রাষ্ট্রের কাছে তো তার সকল নাগরিকেই বাই ডিফল্ট সমান হওয়ার কথা, রাষ্ট্রীয় সুবিধা তো সবারই সমান পাওয়ার কথা, তাই নয় কি ? তাহলে কি আমরা এখনও সমাজে সমঅধিকারই নিশ্চিত করতে পারি নাই ? আর ন্যায় বিচার তাহলে কত দূর ? কেন আমরা আজও ধর্ষণের মত একটি ঘটনাকে টাকার বিনিময়ে অথবা ধর্ষকের সাথে বিয়ে দিয়ে দফারফার চেষ্টা করি ? কেন আমরা এখনও চুরির অপরাধে মানুষকে পিটিয়ে মেরেও ফেলি ? কেন হচ্ছে এগুলো ? চারিদিকে যা হচ্ছে তা কি আমাদেরই দোষে ?


কেন আজ ডাস্টবিনে ফেলে দেয়া মানুষের বাচ্চাকে বাচাতে হচ্ছে কুকুর জাতীয় প্রাণীর ? তাহলে আমরা কি দিন দিন তুলনামূলক অমানবিক হয়ে যাচ্ছি ? দেশের গনপরিবহন আজ নানান সমস্যায় জর্জরিত কেন ? কেন আজও প্রাকৃতিক ভাবে ভঙ্গুর এই দেশে একটা দুর্যোগকালীন আশ্রয়ণ কেন্দ্রের চেয়ে একটি ধর্মীয় প্রতিষ্ঠান তৈরি জরুরী হয়ে পড়ে ? কেন আজ এখানে ধর্মের মোড়কে রাজনীতিকে উপস্থাপনের প্রতিযোগিতা চলছে ? ক্ষমতা দীর্ঘস্থায়ী করতে কেন আজ রাজনৈতিক দলগুলো নিজস্ব আদর্শ থেকে বিচ্যুত হচ্ছে ? কেন আজ এই জাতি প্রশ্নপত্র ফাঁস করে পাসের সর্টকাট রাস্তায় পা বাড়াচ্ছে ? কেন প্রগতিশীলদের লেখা সরিয়ে বুর্জোয়াদের কথামত পাঠ্য বইয়ে সম্পাদনা করা হচ্ছে ? কেন কমলমতি শিশুদের মস্তিষ্কে ঢুকানো হচ্ছে সাম্প্রদায়িকতার বিষবাষ্প ? কেন আজ স্বাধীন বাংলাদেশে একজন মুক্তিযোদ্ধাকে রাস্তাঘাটে লাঞ্ছিত হতে হচ্ছে অথবা আত্মহত্যা করতে হচ্ছে ? পেশী শক্তির কাছে কি আজ সভ্যতার অথবা দেশের প্রতি অবদানের কোন মূল্য নেই ? শেয়ার বাজার বা ব্যাংকিং খাতের কেলেঙ্কারিতে কি বড় বড় রাঘব বোয়ালরা জড়িত নেই ? সরকারী বাণিজ্যিক (কথিত সেবামূলক) প্রতিষ্ঠানগুলো কেন দিনের পর দিন লোকসানে চলতে থাকে ? কেন আজ এখানে বড় বড় কেলেঙ্কারির পুরস্কার বড় বড় পদ ? প্রতিনিয়ত ঘটা এসব ঘটনাগুলোকি আমাদের দোষ নয় ?


কেন আজও আমাদের এই স্বাধীন দেশে রামু, নাসিরনগর, গবিন্দগঞ্জ অথবা লংদু এর মতন ঘটনা ঘটছে ? মানে, আমরা কি এখনও পাকিস্থানি দ্বিজাতী চিন্তাধারা পরিত্যাগ করতে পারি নি ? তাহলে কেন একাত্তর সালে একটি ধর্মভিত্তিক দেশকে কথিত ধর্মনিরপেক্ষতার কথা বলে ভেঙ্গে দুই ভাগ করা হয়েছিল ? কেনই বা একাত্তরে এক কোটি মানুষের দেশত্যাগ, তিরিশ লক্ষ মানুষের প্রান ও দুই লক্ষ মা বোনের সম্ভ্রম হারাতে হয়েছিল ? আবার সেই আমরাইবা কেন স্বাধীনের পরপরই পাহাড়ি আদিবাসী জনগোস্টিকে বাঙালি হয়ে যেতে বলেছি ? কেন আজও আমরা সমতলের লোকগুলোকে অপরিকল্পিতভাবে পাহাড়ে পুনর্বাসন করে চলেছি ? কেন আজও সরকারী বাহিনির সমর্থনে অবৈধভাবে পাহাড় কেটে বাড়িঘর বা রিসোর্ট বানানো হচ্ছে ? কেন প্রতিবছর পাহাড়ে লাশের মিছিল দীর্ঘ হচ্ছে ? এখনকার এই পাহাড় ধ্বসের মত প্রাকৃতিক দুর্যোগ গুলোকি মানুষ সৃষ্ট নয় ? কি পাহাড় কি সমতল সবখানেই কেন আজ ভিন্নমতকে কঠোরভাবে দমন করা হছে ? যুক্তির বদলে যুক্তি না দিয়ে কেন আজ এখানে লেখালেখির জন্যে প্রকাশ্যে মানুষকে খুন করা হচ্ছে ? আবার সেই খুনগুলোকে ধর্মগ্রন্থের প্রসঙ্গ উল্লেখ করে বৈধতার চেষ্টাই বা কেন হচ্ছে চারিদিকে ? ঘুষের অবৈধ ব্যবসা কেন আজ এইদেশে রমরমা ? কেন আজ এদেশের সংখ্যাগরিষ্ঠ জনগোষ্ঠী হালাল রোজগার বন্ধের আগে হালাল খাবার খুঁজছে ? চারিদিকে এই অরাজকতাকি আমাদের দোষে নয় ? 

| `সাম্প্রদায়িক বাংলাদেশের চিত্র ।` |
| --- |
| ![default theme](https://bn.sajal.info/img/communal-Bangladesh.png)|


কেন আজ বাংলাদেশে হিন্দু জনসংখ্যা দেশত্যাগের দরুন ১৩.৫ শতাংশ থেকে কমে এখন ৭ শতাংশে দাঁড়িয়েছে ? কেন আজ এই দেশে মানবতাকেও ধর্মীয় মোড়কে উপস্থাপনের চেষ্টা করা হচ্ছে ? কেন একটা স্বাধীন দেশে ২৫-৩০ বার সামরিক বাহিনী গুলো রাষ্ট্রীয় ক্ষমতা দখলের জন্য ক্যু করে ? কেন প্রতিবছর এখানে সরকারী বাহিনী বিনা বিচারে মানুষ হত্যা করে ? কেন রাজনৈতিক প্রভাবশালীরাই আজ মেইনস্ট্রিম মিডিয়া নিয়ন্ত্রণ করছে ? কেনইবা মাঝে মধ্যে চরম সাম্প্রদায়িক লোকদের আনা হচ্ছে টকশোতে ? কেনইবা এখানে প্রায়শইঃ রাজনীতিবিদরা জনগণের উদ্দেশ্যে খামখেয়ালি বা অবান্তর বক্তৃতা দিয়ে ভণ্ডামি করেন ? কেন আজ মেয়েদের বিয়ের বয়স কেন কমানোর চেষ্টা হচ্ছে ? আর সেটা কমালেই বা এইদেশে কোন গোষ্ঠীর বিশেষ সুবিধা হয় ? কর্মস্থলে কেনইবা নারীদের সাথে বিভিন্ন ধরনের বৈষম্য করা হয় ? অনলাইনে নারীরাই কেন আজ সবচেয়ে বেশী হেনস্থার স্বীকার হচ্ছে ? নারীদের সাথে এই বৈষম্যের জন্য পারিবারিক শিক্ষার কি কোন ভূমিকা নেই ? সরকারী বাহিনীগুলো কি মনে করে, এদেশের সাধারণ জনগণ সরকারী আয়ে অবদান রাখছে না ? কেন আজ আইনশৃঙ্খলা রক্ষাকারী বাহিনী জনগণের টাকায় পরিচালিত হয়ে তাদের সাথেই বৈষম্য করছে ? কেনইবা তাদের নিরাপত্তা দিতে অস্বীকৃতি জানাচ্ছে সংখ্যাগরিষ্ঠের কথিত অনুভূতির দোহাই দিয়ে ? আমাদের অজ্ঞতা, অসচেতনতা এবং হীনমন্যতাই কি দায়ী নয় এসবের জন্য ? আমাদের একটু একটু করে গড়ে তোলা অভ্যাসের কি কোন দায় নেই এমন অবস্থার জন্য ?
আমার অনুরোধ


আপনি আমাকে গালাগালি করলেন, আমিও আপনাকে গালাগালি দিলাম এখানে দুই জনের মাঝে আপাত কোন পার্থক্য নেই। তাই সর্বোত্তম পন্থা সবারই গালাগালি থেকে বিরত থাকা, বিরোধকে যুক্তি দিয়ে প্রতিহত করা। ভুল করে অনুতপ্ত হলে ক্ষমা করা উচিৎ এবং অপরাধ করলে সেটাকে প্রচলিত আইন দিয়ে বিচার করা উচিৎ, আর আইন ভঙ্গুর হলে সেটাকেই আগে পাল্টানো উচিত। অপব্যাখ্যা বা দায়িত্বহীনতার জন্য কোন মুদ্রিত পত্রিকা, অনলাইন পোর্টাল অথবা কোন ব্যাক্তিকে আইন অনুযায়ী শাস্তি দিতে হবে কিন্তু কোনভাবে সেটাকে বন্ধ করে অথবা তার কণ্ঠ রোধ করে নয়। বন্ধ করতে হবে ৫৭ ধারার মত কালা কানুন, হ্যাঁ এখনই বন্ধ করার সময় আমাদের ভঙ্গুর অনুভূতির প্রতিক্রিয়াশীলতার প্রয়োগকে। সমস্যাকে আড়াল করে বা না বোঝার ভান করে সেটার সমাধান সম্ভব নয়, তাই সমস্যাগুলোকে ধামাচাপা না দিয়ে ফলো আপ করা উচিত। আমি বিজাতিয় সংস্কৃতি গ্রহণে আপত্তি করছিনা কিন্তু সেটা নিজেরটা ভুলে গিয়ে বা না মেনে নয়। খেয়াল রাখতে হবে গুম খুনের মত অপরাধগুলোর সাথে যেন কোন নাগরিক অথবা রাষ্ট্রীয় বাহিনী বাহিনী জড়িয়ে না পড়ে । আমাদের ন্যায় ও যুক্তিসঙ্গত ভাবে প্রতিহত ও বয়কট করতে হবে বুদ্ধিজীবীর বা উপবুদ্ধিজীবীর খোলসে লুকিয়ে থাকা জাতীয় শয়তানদের। বন্ধ করতে হবে গ্রাম্য বা স্থানীয় সালিশ এর নামে অনৈতিক ভাবে আইন হাতে তুলে নেয়ার প্রবণতাকে। আইনের অপব্যাবহার ঠেকানো খুব কঠিন কিছু নয়, শুধু দরকার আমাদের আইনের প্রতি শ্রদ্ধাশীলতা ও আত্নসচেতনাতা।


মানুষের বিপদে জাত ধর্ম ভুলে সবাইকে এগিয়ে আসতে হবে, এটাই হোক মানুষের সহজাত প্রবৃত্তি। সংঘবদ্ধভাবে রুখতে হবে সমাজবিরোধী বা রাষ্ট্র বিরোধী গোষ্ঠীর অপতৎপরতাকে এবং তাদের বয়কট করতে হবে সার্বজনীন ভাবে। ভৌগোলিকভাবে দুর্বল একটি দেশে ধর্মীয় উপাসনালয় তৈরির আগে দরকার একটি দুর্যোগকালীন আশ্রয়ণ কেন্দ্র, পর্যাপ্ত ত্রাণ তহবিল এবং দরকার স্বাস্থ্য সেবার উন্নয়ন। তাই বন্ধ করতে হবে রাজনীতিতে ধর্মের ব্যাবহার, মুক্ত করতে হবে ধর্মের ভিতরে থাকা রাজনীতিকে। দেশের গনশিক্ষাকে করতে হবে একমুখী যা বাস্তব ও বিজ্ঞানভিত্তিক, ঠেকাতে হবে সব ধরনের নকল ও প্রশ্নপত্র ফাঁস। মানুষ গড়ার কারিগর শিক্ষকদের দিতে হবে তাদের প্রাপ্য সম্মান, ভাল পারিশ্রমিক ও উপযুক্ত পরিবেশ। নিশ্চিত করতে হবে একজন মুক্তিযোদ্ধার সকল প্রকার রাষ্ট্রীয় সুযোগ সুভিধার বিষয়গুলোকে। কঠোরভাবে ঠেকাতে হবে রাষ্ট্রীয় অর্থের চুরি, ডাকাতি অথবা আত্মসাৎকে। সমাজ রাষ্ট্রের উন্নয়নে জনপ্রতিনিধি হিসাবে নির্বাচিত করতে হবে সৎ ও বুদ্ধিমান তথা যোগ্য  ব্যাক্তিদের, যাতে তারা সকল ক্ষেত্রে দায়িত্বশীলতার পরিচয় দিতে পারেন। এগুলো সবই সম্ভব, তার জন্য প্রয়োজন একটি সুন্দর মানসিকতার।


ধর্ম মানুষকে ধারন করে রাষ্ট্র বা সমাজকে নয়, তাই ধর্ম মানুষের জন্য, রাষ্ট্র বা সমাজের জন্য নয়। তাছাড়া রাষ্ট্র কোন ব্যাক্তি বা মানুষ নয়, তাই তার কোন মন্যুস্য পালনীয় ধর্ম থাকতে পারে না। আর একটি রাষ্ট্রে যখন কোন নির্দিষ্ট ধর্মকে রাষ্ট্রধর্ম হিসেবে ঘোষণা দেয়া হয় তখন সেই রাষ্ট্রে বসবাসকৃত অন্যান্য ধর্মাবলম্বী নাগরিকেরা দ্বিতীয় শ্রেণীর নাগরিকে পরিণত হয়, যেটা বৈষম্য। আজ ধর্মনিরপেক্ষতার স্থলে যে অসাম্প্রদায়িকতার বয়ান দেয়া হচ্ছে তা একটি বিমূর্ত ধারনা যা কোন সঠিক দিক নির্দেশনা দিতে পারেনা। তাই রাষ্ট্রের নাগরিকদের ভিতরথেকে বৈষম্য দূরীকরণে আমাদের বাহাত্তরের সংবিধানে ফেরত যাওয়া জরুরী, সংবিধানের ভেঙ্গে যাওয়া তিনটি মুল স্থম্ভের পুনর্নির্মাণ জরুরী। এক্ষেত্রে প্রগতিশীলদেরই প্রথমে এগিয়ে আসতে হবে, আর সরকারই পারে সেই ক্ষেত্র প্রস্তুত করে দিতে। সাংস্কৃতিক কাজে জড়িত ব্যাক্তিবর্গ সমাজের অন্য যে কারুর তুলনায় বেশি পরিচিত অনেক ক্ষেত্রে গ্রহণীয়ও বটে, তাই তাদের ও এসব জনসচেতনতা মূলক কাজে অংশগ্রহণ করতে হবে। পাহাড়ি অঞ্চল থেকে সেনা প্রত্যাহার করে আদিবাসীদের স্বাভাবিক জীবন যাপনের সুযোগ করে দেয়া উচিত এখনই। এখনই বন্ধ করা উচিত সেটেলারদের অপরিকল্পিত ভাবে করা পুনর্বাসন কার্যক্রম সেইসাথে আদিবাসীদের জীবনযাত্রার মান উন্নয়নে বিভিন্ন প্রকল্প গ্রহণ করা উচিত। এখনই সরকারী নিয়োগ প্রক্রিয়ায় সকল ধরনের ঘুষ বাণিজ্য বন্ধ করতে না পারলে সমস্ত অবকাঠামোতে দুর্নীতিগ্রস্থ সয়তানে ভরে যাবে, তাই এখনই ঘুষ বাণিজ্যের লাগাম টানা উচিত। মানুষের মত প্রকাশের স্বাধীনতার খাতিরে এখনই ৫৭ ধারা বিলুপ্ত করতে হবে আর তা না পারলে এটাই হয়ে উঠবে মানুষের প্রতিপক্ষ দমনের অন্যতম হাতিয়ার। মানুষকে মেরে বা ক্ষতিগ্রস্ত করে আইন নিজে হাতে তুলে নেয়াকে কোনভাবে সমর্থন করা যাবে না এবং এটাকে কঠোর হাতে দমন করতে হবে। আইনশৃঙ্খলা রক্ষাকারী বাহিনীর সন্ত্রাসীদের পক্ষে যায় এমন ধরনের বক্ত্যব্য দেয়া থেকেও বিরত থাকতে হবে এবং দেশের প্রতিটা নাগরিককে স্বাভাবিক মৃত্যুর গ্যারান্টি দিতে হবে। কোন আদেশ বা উপদেশ নয় পাঠক/পাঠিকার প্রতি এ আমার অনুরোধ।


সংখ্যাগুরুর দ্বারা এই ভূখণ্ডে সংখ্যালঘু হিন্দু, বৌদ্ধ, খ্রিস্টান বা আদিবাসীদের উপর জাতিগত অত্যাচারের ইতিহাস সুদীর্ঘ, তাই এটার অবসান হওয়া দরকার। এজন্য প্রথম পদক্ষেপ হিসাবে সংখ্যাগুরুর দ্বিজাতি তত্ত্ব পরিত্যাগ করতে হবে এবং সেই সাথে তাদের বাঙালি জাতীয়তাবাদে উদ্বুদ্ধ হতে হবে। ২৩ টি নথিভুক্ত বড়-ছোট রাজনৈতিক দল এই অত্যাচারের বিরুদ্ধে একমত, সোচ্চার ও ব্যাবস্থা নিলেই এগুলো বন্ধ হতে পারে। হ্যাঁ এখনই সংবিধান সংশোধন করে সেনাবাহিনীকে রাষ্ট্রীয় ক্ষমতা দখল থেকে বিরত না রাখতে পারলে অচিরেই পাকিস্থান আর আমাদের মাঝে পার্থক্য ঘুচে যাবে। বিচারহীনতার সংস্কৃতি বন্ধে আইনশৃঙ্খলা রক্ষাকারী বাহিনীর জবাবদিহিতা নিশ্চিত করতে হবে এবং নীতি আদর্শ বিচ্যুতিতে দ্রুতই প্রয়োজনীয় ব্যাবস্থা গ্রহণ করতে হবে। আদালতের সকল বিভাগকে স্বাধীন এবং সর্বদা রাজনৈতিক প্রভাবমুক্ত রাখতে পারলে ন্যায়বিচার পাওয়ার রাস্তাটা মনে হয় মসৃণ হত, আইনজীবীদের কিন্তু এগুলো নিয়ে ভাবা উচিত। মিডিয়ার কাটতি বাড়ানোর উদ্দেশ্যে বিকৃত বা অসত্য ঘটনা প্রকাশ থেকে বিরত থাকা উচিত বলে আমি মনে করি। তাদেরকে সবসময় ধর্মনিরপেক্ষতা ও মুক্তিযুদ্ধের বিরোধিতাকারিদের তৈলমর্দন কিংবা তাদের হিরো হিসাবে উপস্থাপন থেকে বিরত থাকা উচিত। রাজনৈতিক নেতৃবৃন্দরা প্রকাশ্যে অসত্য ও বৈষম্যমূলক বক্তৃতা দেয়া বন্ধ না করলে তাদের কর্মী বা সমর্থকরা এই ধারাবাহিকতাই বজায় রাখবে। মেয়েদের বিয়ের বয়স কমানো তাদের শারীরিক মানসিক পূর্ণতা তথা স্বাবলম্বী হওয়ার প্রধান অন্তরায়। নারীর ন্যায্য অধিকার প্রতিষ্ঠায় তাই পরিবার থেকেই প্রথম পদক্ষেপ নেয়া উচিত বলে আমি মনে করি। বিবাহত্তর বা বিবাহ পরবর্তী ধর্ষণের মত সামাজিক অপরাধের বিরুদ্ধে পারিবারিক সচেতনতা ও দ্রুত দৃষ্টান্তমূলক শাস্তি প্রদান করাই ধর্ষণের সংখ্যা কমাতে পারে। এখনই আইন-শৃঙ্খলা রক্ষাকারী বাহিনীর শ্রেণী বিভেদ পরিত্যাগ করা উচিত জনস্বার্থে এবং বিচার চাওয়ার বা পাওয়ার সুযোগ করে দেয়া উচিত সবাইকে। হ্যাঁ পাঠক/পাঠিকা এসবই আমার অনুরোধ আর এগুলো বাস্তবায়ন করতে প্রথমে প্রয়োজন একটি অপিনিয়ন প্লাটফরমের।

সজল মণ্ডল
১৭ ই জুলাই ২০১৭
ঢাকা, বাংলাদেশ
