+++
date = 2018-11-10
lastmod = 2018-11-10
draft = false
tags = ["শব্দ সন্ত্রাস", "সনাতন ধর্ম"]
title = "শব্দ সন্ত্রাস ও সনাতন ধর্মীয় উৎসব"
math = true
summary = """
কেউ প্রার্থনা করবে কিন্তু তার সাথে হাই ভলিউমে গানের কি সম্পর্ক। আমি তো জানতাম প্রার্থনা করতে হয় নীরবে কিন্তু এখানে এসে যা দেখলাম তাতে প্রার্থনার সংজ্ঞাটাই বদলাতে হবে। এখানে কেমন যেন এক অদৃশ্য প্রতিযোগিতা কে কার থেকে বেশি শব্দ করতে পারে। তাহলে কি আমাকে বলতে হবে যে এটা যতটা না ঠাকুর পূজা তার থেকে বেশি শব্দ পুজো। শুনলাম এখানে মাইক বা লাউডস্পিকার ব্যবহারের কিছু নীতিমালা আছে, কিন্তু বাস্তবে তো তার কোনো প্রয়োগ দেখলাম না। আর এইসব নিয়ে কথা বললে আমি ধর্মবিদ্বেষী, হ্যাঁ শব্দ দূষণ যদি ধর্মীয় রীতির অনুষঙ্গ হয় তাহলে আমি তার বিরোধিতা করছি। হতে পারে এজন্য আমি একজন সম্ভাব্য ধর্মবিদ্বেষী কিন্তু এখানে গুরুত্বপূর্ন ব্যাপার হল আপনি নিজে শব্দ দূষণে অংশগ্রহণ করছেন কিনা।

"""

[header]
image = "sounds.jpg"
caption = "শব্দ সন্ত্রাস ও সনাতন ধর্মীয় উৎসব"

+++
কয়েকদিন হল ইন্ডিয়াতে এসেছি বেড়াতে, এই কয়েকদিনে ক্যানিং, পিয়ালী, সোনারপুর, গড়িয়া, যাদবপুর ও সল্ট লেকসিটিতে ঘুরে ঘুরে সময় কাটাচ্ছি। গত একসপ্তাহের বেশি হলো রাতে বা দিনে বেশিক্ষন ঘুমাতে পারছিনা, ঠিক মত কারুর সাথে কথা বলতে পারছিনা। হয়ত ঘরের ভিতর কিছুটা শান্ত আছে তবুও ভালোকরে টিভিও দেখতে পারছিনা শব্দ সন্ত্রাসের দরুন। চারিদিকে মাইক, লাউডস্পিকার ও চকলেট বাজির শব্দে একটা বিরক্তিকর পরিবেশ সৃষ্টি করেছে। কেউ আনন্দ করবে বা মজা করবে তাতে আমার কোনো আপত্তি নেই যতক্ষণ সেটা আমার কোনো ক্ষতির কারণ না হয়। সত্যি বলতে এই মুহূর্তে আমি সাইকোলজিক্যালি ডিস্টার্বড, অতি উচ্চ মাত্রার শব্দের জন্য।

শব্দের মাত্রা ৪৫ ডেসিবেল হলেই সাধারণত মানুষ ঘুমাতে পারে না। ৮০ থেকে ৮৫ ডিবি শব্দের ভিতর একনাগাড়ে বেশিদিন থাকলে মানুষের শ্রবণইন্দ্রিয় ক্ষতিগ্রস্ত হতে শুরু করে এবং এই মাত্রা ১২০ হলে কানে ব্যাথা অনুভূত হয়। ১০০ ডিবি শব্দের সামনে কয়েকঘন্টা থাকলে ৩ বছরের কম বয়সী শিশু তার শ্রবণক্ষমতা হারাতে পারে। সাধারণত লাউডস্পিকার বা মাইকে ১০০ ডিবি মাত্রায় শব্দ উৎপন্ন হয়। সীমার বাইরের শব্দ দূষণ শ্রবণ ক্ষমতা ধ্বংস করে, যা কারো মানসিক ভারসাম্যকেও বিনষ্ট করতে পারে। শব্দ দূষণ খিটখিটে মেজাজ সৃষ্টিরও কারণ, এছাড়া এর দ্বারা ফুসফুস আক্রান্ত হয়, শিশুদের বুদ্ধিমত্তা বাধাগ্রস্ত হয় এবং তাদের লেখাপড়ায় উদাসীন করে তোলে।

সাধারণত ইন্ডিয়া হিন্দুপ্রধান দেশ হওয়াতে মোড়ে মোড়ে ছোট বড় মন্দির। আর বিভিন্ন মৌসুমী পূজা উপলক্ষে অস্থায়ী মন্দিরও তৈরি করা হয়। আর এই সব মন্দির মানেই মাইক বা লাউডস্পিকার তার সাথে হাই ভলিউমএ ডিজে। আমি দুর্গাপূজার সময় কলকাতা কে দেখিনি কিন্তু কালিপূজার সাথে দীপাবলি তে দেখলাম। একটা ৫ বছরের বাচ্চার জন্যও এসময় মিনিমাম ১০০০ টাকার বাজি লাগে। দিওয়ালি আলোর উৎসব সেটা ততক্ষণ ই ভালো লাগে যতক্ষন সেটা আলোর মধ্যে সীমাবদ্ধ থাকে। কিন্তু সমস্যা হল অতিরিক্ত মাত্রায় শব্দ দূষণকারী বিভিন্ন টাইপের বাজি। কখনও বা দেখেছি বিকৃত রুচির কিছু ছেলেদের যারা কুকুর বা অন্য প্রাণীদের দিকে বাজি ছুড়ছে। 

কেউ প্রার্থনা করবে কিন্তু তার সাথে হাই ভলিউমে গানের কি সম্পর্ক। আমি তো জানতাম প্রার্থনা করতে হয় নীরবে কিন্তু এখানে এসে যা দেখলাম তাতে প্রার্থনার সংজ্ঞাটাই বদলাতে হবে। এখানে কেমন যেন এক অদৃশ্য প্রতিযোগিতা কে কার থেকে বেশি শব্দ করতে পারে। তাহলে কি আমাকে বলতে হবে যে এটা যতটা না ঠাকুর পূজা তার থেকে বেশি শব্দ পুজো। শুনলাম এখানে মাইক বা লাউডস্পিকার ব্যবহারের কিছু নীতিমালা আছে, কিন্তু বাস্তবে তো তার কোনো প্রয়োগ দেখলাম না। আর এইসব নিয়ে কথা বললে আমি ধর্মবিদ্বেষী, হ্যাঁ শব্দ দূষণ যদি ধর্মীয় রীতির অনুষঙ্গ হয় তাহলে আমি তার বিরোধিতা করছি। হতে পারে এজন্য আমি একজন সম্ভাব্য ধর্মবিদ্বেষী কিন্তু এখানে গুরুত্বপূর্ন ব্যাপার হল আপনি নিজে শব্দ দূষণে অংশগ্রহণ করছেন কিনা। তাই পরিশেষে একটি কথাই বলতে চাই নিজে যেকোন ধরণের শব্দ দূষণ থেকে বিরত থাকুন, অন্যকেও এ ব্যাপারে উৎসাহিত করুন আর আপনার ভবিষ্যৎ প্রজম্মকে সুন্দর ভবিষৎ উপহার দিন।
