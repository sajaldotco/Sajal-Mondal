+++
date = 2018-12-18
lastmod = 2018-12-18
draft = false
tags = ["অতিপ্রতিক্রিয়াশীল বাঙালি", "অশালীন মন্তব্য", "বিচারক"]
title = "অতিপ্রতিক্রিয়াশীল বাঙালি যখন বিচারকের আসনে"
math = true
summary = """
কবিগুরু অনেক আগেই আমাদের চিনেছিলেন, তাইতো বলেছিলেন " রেখেছ বাঙালি করে মানুষ করোনি"। তাই এই বিকৃত মানসিকতা নিয়ে বেড়ে ওঠা বাঙালিদের বলি, আপনাদের এই বিকৃত রুচি দিয়ে বা গালাগালি দিয়ে পৃথিবীর বিন্দুমাত্র পরিবর্তন ঘটাতে পারবেন না। বরং এটাই সত্য যে, পৃথিবীর পরিবর্তন হচ্ছে এবং তা আপনাদের ছাড়াই। আপনাদের ছাড়াই আপনাদের কাঙ্খিত মাত্রারও বেশি পরিবর্তিত হচ্ছে এই পৃথিবী। 

"""

[header]
image = "sweety.png"
caption = "অতিপ্রতিক্রিয়াশীল বাঙালি যখন বিচারকের আসনে"

+++

কেউ নিজের ভুল বুঝতে পেরে সেটা স্বীকার করে অনুতপ্ত হলে তাকে ক্ষমা করা উচিত। কেউ অপরাধ করে সেটা স্বীকার করলেও প্রচলিত মানবিক আইন দ্বারা তাকে শাস্তি দেয়া উচিত। তাই ভুল করলে ক্ষমা, আর অপরাধ করলে শাস্তি, এটাই মানবিক নীতি হওয়া উচিত।

কয়েকদিন আগে এক রিকশাওয়ালার সাথে দুর্ব্যবহার করা মহিলা তার নিজের ভুল বুঝতে পেরে অনুতপ্ত হয়ে ফেসবুক একটি স্ট্যাটাস দিয়েছেন। মহিলা সেই ভুল স্বীকার করার স্ট্যাটাসে অভিযোগ করেছেন তাকে এখনও অকথ্য ভাষায় গালাগালি করা হচ্ছে।

আমি নিজেও দেখেছি ভাইরাল হওয়া ভিডিওতে অসংখ্য মানুষ মন্তব্য করেছিল যার বেশিরভাগই ছিল অকথ্য গালাগালি। এমনকি আশেপাশে যাদের আমরা সুশীল বলে চিনি এই ঘটনায় তারাও ওই মহিলার স্বামীর প্রতি বিরূপ মন্তব্য করতে বা ট্রল করতে পিছপা হয়নি। 

অবদমিত যৌনাকাঙ্খা নিয়ে বেড়ে ওঠা বাঙালি বেশিরভাগ ক্ষেত্রে ঘরের বাইরে বের হওয়া নারীদের ঢালাওভাবে বিকৃত ভাষায় গালাগালি করে অথবা তাদের প্রতি বিরূপ মনোভাব পোষণ করে। তবে আমি নিশ্চিত মহিলাটি যদি বোরখা বা হিজাব পরা থাকত তাহলে তাকে এত গালাগালি শুনতে হত না।

এই দুর্ব্যবহারের ঘটনাটি যদি কোন পুরুষ ঘটাত তাহলে হয়ত তাকে এত গালাগালি শুনতে হত না। পুরুষশাসিত এই সমাজে সবসময় পুরুষ চেয়েছে নারীকে তার অধীনস্ত রাখতে, তারা চেয়েছে নারী সবসময় নীরবে থাকুক এবং কোনো কিছুতেই যেন প্রতিবাদ না করুক। 

এখানে পুরুষের মতের বিরুদ্ধে কোনো নারী গেলেই তাকে *নকি বা বেশ্যা খেতাব দেয়া হয়। কিন্তু আমার জিজ্ঞাসু মন জানতে চায়, যখন নারী কোনো পুরুষের সাথে বিছানায় যাওয়ার জন্য যদি বেশ্যা হয় তাহলে সেই বিছানায় যাওয়া পুরুষকে কি বলা যায়। নিঃসন্দেহে পুরুষটিকে বৈশ্য বললে কোন ভুল নেই।

এই ঘটনায় আমি কোনমতেই মেয়েটির পক্ষ নিয়ে কথা বলছিনা কারণ দুর্ব্যবহারের ঘটনাটি সভ্য সমাজের কাছে অনাকাঙ্খিত। সেই একই বিবেচনায় মেয়েটিকে গালাগালি করা লোকগুলোও খুবই বিকৃত রুচির এবং জঘন্য। এব্যাপারে যারা মেয়েটিকে গালাগালি করার পক্ষে বলেন, তাদের বলি দুর্ব্যবহার করা মেয়েটির সাথে আপনাদের কি কোন পার্থক্য আছে!?

হ্যাঁ, সত্যি বলতে মেয়েটির সাথে আপনাদের অনেক পার্থক্য আছে। কারণ মেয়েটি নিজের ভুল বুঝতে পেরে অনুতপ্ত হয়েছে কিন্তু আপনারা কি গালাগালির জন্য ভুল স্বীকার করে ক্ষমা চেয়েছেন!? দুর্ব্যবহারের জন্য মেয়েটি দলীয় পদ হারিয়েছে শাস্তি স্বরূপ। কিন্তু বিকৃত ভাষায় গালাগালি করার জন্য আপনাদের কি কোন শাস্তি হয়েছে!?

কবিগুরু অনেক আগেই আমাদের চিনেছিলেন, তাইতো বলেছিলেন " রেখেছ বাঙালি করে মানুষ করোনি"। তাই এই বিকৃত মানসিকতা নিয়ে বেড়ে ওঠা বাঙালিদের বলি, আপনাদের এই বিকৃত রুচি দিয়ে বা গালাগালি দিয়ে পৃথিবীর বিন্দুমাত্র পরিবর্তন ঘটাতে পারবেন না। বরং এটাই সত্য যে, পৃথিবীর পরিবর্তন হচ্ছে এবং তা আপনাদের ছাড়াই। আপনাদের ছাড়াই আপনাদের কাঙ্খিত মাত্রারও বেশি পরিবর্তিত হচ্ছে এই পৃথিবী।

সজল মন্ডল

১৮/১২/২০১৮
